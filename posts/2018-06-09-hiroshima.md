---
title: Hiroshima
---


Deze dag zijn we naar Hiroshima getrokken. Dankzij de supersnelle Shinkansen
konden we hier in iets meer dan 2 uur zijn. Ook even een app op mijn telefoon
erbij gepakt, en daar kwam ongeveer 290 km/u als maximum snelheid uit. Mooi snel
zo.

Nadat we onze spullen bij [het hostel](https://goo.gl/maps/FuGnehUnfGF2) gedumpt
hadden, zijn we richting het vredesmonument (of; de atoombomkoepel) gegaan. Dit
is (ongeveer) de plek waar op 6 augustus 1945 de eerste atoombom ontploft is.
Deze ruine met koepel is een van de weinige gebouwen die nog, deels, is blijven
staan. In 1996 is deze plek ook op de UNESCO werelderfgoed lijst gezet, als
'aandenken' aan deze verschrikkelijke gebeurtenis -- en dat zoiets nooit weer zou
mogen gebeuren.

![De atoombomkoepel](/images/day-24/20180609_0013.jpg)

Hiernaast zit hier nog een heel park bij, met allemaal kleinere monumenten en
herdenkingsplekken. Ook zit hier een museum over de hele gebeurtenis. Hier waren
veel foto's te zien van Hiroshima voor en na; video's van mensen die het
overleefd hebben; correspondentie tussen o.a. Einstein en Roosevelt over 
kernenergie en de mogelijkheden van een bom; technische informatie over de bom; 
overgebleven voorwerpen; etc.

![Driewieler die de bom heeft meegemaakt; met kind erop](/images/day-24/20180609_0043.jpg)

Al met al erg indrukwekkend om zo te zien. Als je er zo even bij stilstaat wat
er in een oogwenk aan ravage aangericht kan worden word je toch wel even stil.
Waar mensen 's ochtends het ene moment rustig de was ophingen en een krantje
lazen onder de bomen, stond er het andere moment, een paar seconden later, geen
huis meer overeind en stonden de bomen in brand. Overlevenden spraken van het
alleen maar zien van geel, rood en zwart -- overal om hun heen. Het is dan al
helemaal bizar om te bedenken dat de wereld hier nog even stevig doorging met de
koude oorlog, maar goed.

Die avond hebben we nog wat gegeten en wat rondgelopen in en door het centrum
van Hiroshima. Bij deze nog wat foto's van de hele dag.

![Park rond het vredesmonument](/images/day-24/20180609_0023.jpg)

![Monument met uitzicht op de koepel](/images/day-24/20180609_0031.jpg)

![Het hoofdgedeelte van het museum was helaas gesloten ivm renovaties](/images/day-24/20180609_0033.jpg)

![Hiroshima voor de inslag; links op de foto is nog de koepel te zien](/images/day-24/20180609_0039.jpg)

![In het centrum](/images/day-24/20180609_0053.jpg)

![In het centrum](/images/day-24/20180609_0073.jpg)
