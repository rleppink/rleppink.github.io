---
title: "Nagasaki vredesmonument & museum"
---


Vandaag zijn we allereerst naar het vredespark en monument van Nagasaki geweest. 
In dit park zijn nog een aantal overblijfselen van de bom te zien, met daarnaast
monumenten van verschillende landen als gift aan Nagasaki. Het grote standbeeld
in het midden van het park was ook erg imponerend.

![Het standbeeld](/images/day-28/20180620_0085.jpg)

De rechterhand wijst naar de atoombom en op het gevaar hiervan; de linkerhand is
uitgestrekt als symbool voor rust, kalmte en wereldvrede; de ogen zijn gesloten
in stil gebed voor de slachtoffers; het rechterbeen symboliseert rustige
overdenking, waar het linkerbeen klaar staat om in actie te komen om de mensheid
bij te staan.

In het park stond ook een monument op de plek waar de bom ingeslagen was. Hier
stond toen we er na het museum langs liepen een hele groep schoolkinderen voor
samen een vers uit te spreken; ongetwijfeld ter nagedachtenis en overdenking van
deze vreselijke ramp.

![De zwarte gedenksteen links is de plek van de inslag](/images/day-28/20180620_0143.jpg)

Nadat we door het park gelopen waren zijn we nog naar het museum geweest. Hier
was, net als in Hiroshima, van alles te zien over de bom, politieke dingen, etc.
Het meest grijpend waren nog weer de verhalen van overlevenden, echt 
verschrikkelijk om te lezen. Mensen hadden ook geen idee wat er aan de hand was,
wat radioactieve straling was, en wat het met mensen deed.

![Gedenkschrift van een overlevende dokter](/images/day-28/20180620_0119.jpg)

![Silhouet van een man op zijn uitkijkpost in de muur 'gebrand'; 4.4km vanaf het punt van inslag](/images/day-28/20180620_0113.jpg)

![Schilderij van de nasleep; een letterlijke hel op aarde](/images/day-28/20180620_0117.jpg)
